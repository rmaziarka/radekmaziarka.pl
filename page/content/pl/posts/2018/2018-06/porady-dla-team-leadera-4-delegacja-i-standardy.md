---
title: 'Porady dla Team Leadera - [4] - delegacja i standardy'
url: '/2018/06/11/porady-dla-team-leadera-4-delegacja-i-standardy/'
date: Mon, 11 Jun 2018 05:52:01 +0000
draft: false
featured_image: 'images/2018/05/action-2277292_960_720-1.jpg'
category: 'Leadership'
tags: ['leadership']
---

// wszystkie porady zostały zebrane w [podsumowaniu cyklu](/2018/05/17/porady-dla-team-leadera-podsumowanie/).

Deleguj zadania
---------------

To jedno z najtrudniejszych zadań jakie lider ma przed sobą – **nauka delegowania zadań**. Oddawanie części swojej odpowiedzialności nigdy nie przychodzi łatwo. Na początku chcemy zajmować się wszystkim sami, co powoduje masę nerwów i prowadzi do całkowitego pochłonięcia naszego czasu. Brak przekazania odpowiedzialności będzie skutkować zespołem kompletnie biernym, bez własnej inicjatywy, który będzie tylko czekał, aż my podejmiemy decyzję.

Łatwo jest również wpaść w **pętlę mikro-kontroli**, czyli drobiazgowego rozliczania zespołu z każdego pojedynczego zadania. Część osób myśli, że bycie liderem to bycie osobą kontrolującą wszystko. Nasi koledzy będą się czuli jak niewolnicy, nad którymi czyha oko pana. Takim działaniem nie zbudujemy w zespole zaufania, a jedynie atmosferę strachu.

Na szczęście istnieje szereg materiałów opisujących różne sposoby delegowania zadań. Dla mnie najciekawszym jest [7 Levels of Delegation](https://www.techrepublic.com/blog/career-management/7-levels-of-delegation/) z książki “Management 3.0”. Bardzo zrozumiały opis, który dzieli metody delegacji na siedem różnych kategorii, w zależności od poziomu odpowiedzialności jaki chcemy oddać członkom naszego zespołu.

Warto wiedzieć, na jakim etapie dojrzałości zespołu można stosować jakie metody. Pomaga tutaj [diagram Hersey’a – Blancharda](https://www.project-management-skills.com/situational-leadership-model.html), który opisuje, kiedy warto stosować metody typu: “zrób to, zrób tamto”, a kiedy zespół jest na takim poziomie dojrzałości, że będzie bez problemu sam dobierał sobie zadania.

Opracujcie wspólne standardy
----------------------------

Ludzie pracują w różny sposób, każdy w oparciu o swoje mocne i słabe strony, doświadczenie i zgromadzone nawyki. Może to rodzić poczucie niezrozumienia w zespole: czemu dana funkcjonalność jest pisana w sposób X, testy nie spełniają wszystkich przypadków użycia, a ktoś wrzucił kod bez code review. Zespół, w którym nie ma ustalonych reguł pracy, będzie działał w sposób zdezorganizowany, co długoterminowo będzie prowadziło do zgrzytów i konfliktów w zespole.

Aby uniknąć tego typu sytuacji, jako lider powinieneś z zespołem **ustalić wspólne standardy**, których zarówno osoby w zespole jak i ty powinniście się trzymać. Opisać zrozumiale co chcecie osiągnąć i w jakiej formie. Wyjaśnić, dlaczego należy postępować w konkretny sposób i jakie przyniesie to rezultaty.  Jakie metryki powinien spełniać zespół i co powinien uznawać za ważne. A przede wszystkim – jaki jest wasz cel. Takie zasady pozwolą wam lepiej się ze sobą dogadywać i przekazywać sobie informacje. Ułatwi to także dawanie **feedbacku** - swoje opinie będziecie opierać o standardy będące podstawami waszego zespołu.

Patrząc na ten proces nieco szerzej to standardy będą również **zestawem praktyk**, które zespół będzie wykorzystywał każdego dnia. Wspólne code-review, triangle z testerem i analitykiem, utrzymywanie porządku w systemie zarządzania projektem. Takie małe elementy, które pomijane, potrafią destabilizować pracę zespołu i sprawiać, że codzienna praca stanie się nieznośna.