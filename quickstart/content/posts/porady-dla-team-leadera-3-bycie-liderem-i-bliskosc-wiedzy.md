---
title: 'Porady dla Team Leadera - [3] - bycie liderem i bliskość wiedzy'
slug: '/2018/05/27/porady-dla-team-leadera-3-bycie-liderem-i-bliskosc-wiedzy/'
date: Sun, 27 May 2018 17:23:17 +0000
draft: false
category: 'Leadership'
tags: ['leadership']
---

// wszystkie porady zostały zebrane w [podsumowaniu cyklu](https://radblog.pl/2018/05/17/porady-dla-team-leadera-podsumowanie/).

Zdaj sobie sprawę z bycia liderem
---------------------------------

Część osób będzie Cię słuchała bez żadnych głosów zwątpienia – będzie tutaj wchodziła w grę [reguła autorytetu](http://jamowie.to/zabojczo-silna-regula-autorytetu/), opisywana przez Roberta Ciandiniego w książce “Wywieranie wpływu na ludzi. Teoria i praktyka”. Już z samej racji posiadania tytułu lidera twoi koledzy mogą być mniej chętni wchodzić z tobą w dyskusje i wyrażać swoje odmienne poglądy. Nie dlatego, że nie da się Ciebie przekonać, ale dlatego, że będą uważać, że jako lider najprawdopodobniej masz rację. Z drugiej strony ty także możesz wpaść w pułapkę i jako team leader przestać argumentować własne decyzje. Możesz zacząć narzucać innym swoje zdanie, nie dbając o argumenty czy racje i negować ich pomysły, tylko dlatego, że nie wyszły z twojej strony. **Ma to negatywny wpływ na zespół**, ponieważ ostatecznie przestaje być on z Tobą szczery, kończy współpracować, a zaczyna z Tobą walczyć. Aby być dobrym liderem trzeba mieć rozbudowaną autorefleksję – akceptować swoje braki i dawać się przekonywać swoim kolegom. Wiedzieć w którym momencie użyć władzy i zawsze robić to konstruktywnie i z odpowiednim wyjaśnieniem. Pomoże w tym **atmosfera otwartości**, która sprawi, że ludzie nie będą bali się skrytykować twojego zdania. Wiedza, że mogą Ci się sprzeciwić, a Ty weźmiesz pod uwagę ich zdanie, pozwala na stworzenie zespołu pełnego dobrych pomysłów i wartościowych uwag.

Staraj się być blisko wiedzy
----------------------------

Jako lider nie będziesz mieć czasu na dogłębne poznawanie frameworków, z którymi będzie pracować zespół. Z obecną częstotliwością pojawiania się nowych bibliotek Javascript nie poradziłby sobie z tym nawet dedykowany do tego full-time developer. Nie znaczy to jednak, że nie warto wiedzieć co w trawie piszczy. Wiedza na temat ogólnych trendów pozwoli na **rozumienie problemów twojego zespołu**, ich chęci i pomysłów. Będzie dla Ciebie jasne, czemu chcą uciekać od technologii X do Y. Znajomość tematu umożliwi lepsze kierowanie pomysłami zespołu i przekuwanie ich w działające aplikacje. Możesz podrzucać kolegom nowe koncepty do sprawdzenia w wolnym czasie, by je później zrewalidować wspólnie. Często będziesz mieć wpływ na to czy dana biblioteka zostanie przez was wybrana czy nie (np. przy braku w projekcie Technical Architekta). Wtedy twoja wiedza na temat danej technologii może mieć kluczowe znaczenie. Nie musisz znać jej szczegółowych detali, wystarczy znajomość **ogólnych wad i zalet**, progu wejścia i liczby osób, które znają tę technologię. Da Ci to podstawę do podjęcia dalszych decyzji – zlecenia komuś głębszego researchu lub zablokowania dalszej inwestygacji. PS. Mój kolega Adam Łepkowski stworzył wartościową [ściągawkę](http://devmate.net/2018/04/choosing-technology-useful-questions-from-architects-perspective/) opisującą pytania architektoniczne, które warto zadać wdrażając nowe technologie – must have dla liderów podejmujących takie decyzje w projektach.