---
title: 'Nowe technologie a współdzielenie wiedzy'
slug: '/2018/03/04/nowe-technologie-a-wspoldzielenie-wiedzy/'
date: Sun, 04 Mar 2018 21:14:24 +0000
draft: false
featured_image: 'images/2018/03/new-technologies-knowledge-sharing.jpg'
category: 'Wzorce projektowe'
tags: ['design patterns', 'event sourcing', 'knowledge sharing', 'vue']
---

*   Używałem Event Sourcingu - dlaczego nie użyjemy go teraz w naszym projekcie?
*   Ten nowy framework Vue.js jest super. Kiedy zrobimy coś w nim na produkcji?
*   Od niedawna na Azure jest dostępny Event Grid, może dodamy go do naszej aplikacji?

Wszystkie powyższe pytania są typowe dla nas - programistów. Z chęcią staramy się dodać do projektu nowe biblioteki, a gdy nam się na to nie pozwala, narzekamy na otaczający świat i na nakładane obostrzenia. Nie zastanawiamy się jednak nad kluczową rzeczą – **czy mamy kogoś, kto może poprzeć nasze pomysły?** Rozmawiałem z kilkoma osobami odnośnie ES i zadałem im pytanie: czy daliby radę wdrożyć ten wzorzec w projekcie. Odpowiedzieli, że oczywiście, bo to rozwiąże problem X. Zapytałem ich wówczas, czy rozwiązali problem polegający na prawie minimalnej wiedzy odnośnie ES wśród developerów w ich firmie. Odpowiedzieli, że nie. Byli jedynymi specjalistami w firmie w tej technologii i nikt po za nimi nie znał jej i nie mógłby jej od dziś zacząć używać. I tutaj jest główny problem – my możemy być uber-specami, znać wszystkie edge-casy danej technologii czy patternu, ale gdy jesteśmy jedyną osobą, która zna się na temacie, to nikt nie oprze na nas tak kluczowej decyzji. Problem nie jest to, że Ty nie znasz danej technologii. **Problemem jest to, że ludzie w firmie / projekcie jej nie znają.** Jeśli chcesz, żeby do twojej firmy zawitała technologia Y, to nie musisz poświęcać całego czasu na zgłębianie wszystkich tajników tej technologii. Dużo więcej uzyskasz, gdy przekażesz swoją obecną wiedzę na jej temat współpracownikom. Pozwoli Ci to znaleźć osoby, które myślą podobnie do ciebie, rozwiać ich wątpliwości i zainspirować danym pomysłem. Te osoby mogą się stać twoimi sojusznikami, którzy poprą twój pomysł i potwierdzą, że nie jesteś jedyną osobą posiadająca wiedzę w tej technice. Dzięki temu udowodnisz, że twoja idea jest utrzymywalna w waszym projekcie i nawet gdy Ciebie nie będzie, to twoi koledzy będą w stanie kontynuować obraną ścieżkę. Taki fakt znacznie zwiększy szansę na powodzenie i wdrożenie Twojego pomysłu do projektu.